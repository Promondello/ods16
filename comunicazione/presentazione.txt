Nell'ultimo decennio la tematica degli open data ha riscosso sempre maggiore attenzione
a livello istituzionale ma anche da parte di iniziative di comunità. I dati si dicono
rilasciati come open data se sono accessibili a chiunque tramite internet e possono essere
riutilizzati e rielaborati senza limitazioni, anche ad esempio a scopi commerciali.

In questo contesto, il movimento open data opera con azioni di attivismo di breve o lungo periodo volte da un lato a 
coinvolgere la popolazione e gli stakeholders nell'utilizzo degli open data e dall'altro a spingere 
la Pubblica Amministrazione ad aumentare la produzione di open data e la qualità degli stessi. 

Open Data Sicilia è un'iniziativa civica che si propone di far conoscere e diffondere la
cultura dell'open government e le prassi dell'open data nel territorio siciliano e aprire
una discussione pubblica partecipata. Nel gruppo di Open Data Sicilia sono presenti figure 
variegate e diverse professionalità: data journalist, informatici, ingegnieri, dipendenti della
pubblica amministrazione, sociologi, accademici, etc.

Tra le iniziative di Open Data Sicilia ricordiamo: l'elaborazione e approvazione delle linee guida
per gli open data del comune di Palermo; la campagna Vogliamo il SITR online, nella quale sono 
stati denunciati alcuni disservizi del Sistema Informativo Territoriale della Regione Siciliana; 
la realizzazione del Non Portale della Regione Siciliana, attività volta a spingere la regione 
siciliana a dotarsi di un portale open-data come hanno già fatto gran parte delle regioni italiane
e che ha portato alla realizzazione di elenco di tutti i dataset di Pubbliche Amministrazioni 
siciliane.

I membri di Open Data Sicilia si incontrano per condividere esperienze e identificare future azioni
in due raduni annuali. Il prossimo raduno si terrà a Messina il 2/3/4 Settembre del 2016.
 